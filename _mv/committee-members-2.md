---
title: Responsibilities of the chairperson & commitee members
subtitle: Understanding how to use the committee guidance for the Maldives Parliament
tags: 
author: bryce
---

<h2>މުގައްރިރުގެ މަގާމުގެ މަސްއޫލިއްޔަތުތައް </h2>
<ol>
<li>މަޖިލީހުގެ ގަވާއިދުގައިވާ ގޮތުގެ މަތިން ކޮމިޓީގެ މުގައްރިރުގެ މަސްއޫލިއްޔަތުތަކަކީ: </li>
</ol>
<ul>
<li>ކޮމިޓީގެ ބައްދަލުވުންތައް ހިންގުން</li>
<li>މަސައްކަތުގެ އިސްނަގައި، މައުލޫއު ހިފެހެއްޓުން</li>
<li>ލަސްވުމެއްނެތި ވަގުތުން ވަގުތަށް މަސައްކަތް ނިންމުން ކަށަވަރުކުރުން</li>
<li>ކޮމިޓީގެ އިދާރާ މެދުވެރިކޮށް ބޭނުންވާ މައުލޫމާތުތައް ހޯދުން</li>
<li>އިދާރާގެ މަސައްކަތްތައް ކޯޑިނޭޓުކުރުން</li>
<li>ކޮމިޓީގެ މަސައްކަތްތަކަށް ބޭނުންވާ ތަފާސްހިސާބުތަކާއި އެހެނިހެން ލިޔެކިޔުންތައް ކޮމިޓީގެ އިދާރާ މެދުވެރިކޮށް ހޯދުން</li>
<li>ބައްދަލުވުންތަކުގެ ރިޔާސަތު ބެލެހެއްޓުން</li>
<li>ބޭނުންވާ ހާލަތްތަކުގައި މީޑިއާތަކުގައި ކޮމިޓީ ތަމްސީލުކުރުން</li>
<li>ކޮމިޓީގެ ފަރާތުން ނޫސްވެރިންނާ މައުލޫމާތު ހިއްސާކުރުން</li>
</ul>

<ol start="2">
<li>ކޮމިޓީގެ ޕްރޮގްރާމާގުޅޭ ނިންމުންތައްފަދަ، އާންމު އިދާރީ ނިންމުންތައް ނިންމުމުގެ މަސްއޫލިއްޔަތު ކޮމިޓީގެ މުގައްރިރަށް ދޫކޮށްލުމަކީ އާންމު އުސޫލެއްގެ ގޮތުން ކުރާ ކަމެކެވެ. މުގައްރިރުގެ ހައިސިއްޔަތުގެ ދަށުން މިގޮތަށް ކަންކަން ނިންމުމުގައި ވީހާވެސް ބޮޑަށް ކޮމިޓީގެ އާންމު އަޣުލަބިއްޔަތާ އެއްގޮތަށް، އަދި ދެބަސްވުން އޮވެދާނެފަދަ މައްސަލަތަކުގައި ކޮމިޓީގެ މަޝްވަރާގެ މަތިން ކަންކަން ނިންމުމަށް ސަމާލުކަން ދޭންވާނެއެވެ. </li>
<li>ކޮމިޓީގެ މުގައްރިރާމެދު ކޮމިޓީގެ އިތުބާރު ގެއްލިއްޖެ ނަމަ، އެމެމްބަރަކު މުގައްރިރުގެ މަގާމުން ދުރުކުރެވިދާނެއެވެ. (އިތުބާރު ނެތްކަމުވެ ވޯޓާގުޅޭ އިޖުރާއަތްތައް މަޖިލީހުގެ ގަވާއިދުގެ 134 ވަނަ މާއްދާގައި ބަޔާންކޮށްފައިވެއެވެ). </li>
</ol>

<h2>ކޮމިޓީ މެމްބަރުންގެ މަގާމުގެ މަސްއޫލިއްޔަތުތައް</h2>

<h3>ބައްދަލުވުންތަކުގައި ބައިވެރިވުން</h3>

<ol start="4">
<li>ކޮމިޓީގެ މެމްބަރުން ކޮމިޓީގެ ބައްދަލުވުންތަކުގައި ބައިވެރިވާންވާނެއެވެ. ބައްދަލުވުމުގައި ބައިވެރިވުމަށް އުޒުރުވެރިވާ ހާލަތްތަކުގައި ކުރިއާލާ މުގައްރިރަށް އެކަން އަންގަންވާނެއެވެ. ކަނޑައެޅިފައިވާ ކޯރަމް ހަމަނުވާނަމަ ކޮމިޓީގެ މަސައްކަތްތަކެއް ކުރިއަށް ނުގެންދެވޭނެއެވެ. ގިނަގިނައިން ކޮމިޓީތަކުގެ ބައްދަލުވުންތަކަށް ހާޒިރުނުވާ މެމްބަރުން އިމްތިޔާޒު އަދި ސުލޫކީ ކޮމިޓީއަށް ހާޒިރުކޮށް، ކޮމިޓީއިން ވަކިކުރެވިދާނެއެވެ. </li>
<li>ބައްދަލުވުންތަކަށް ވަގުތައް ހާޒިރުވެ، ބައްދަލުވުން ނިމެންދެން މެމްބަރުން ތިއްބަވަންވާނެއެވެ. މިއީ ކޮމިޓީގެ އެހެން މެމްބަރުންނާއި، ހާޒިރުކުރެވޭ ބަޔާން ދޭ ފަރާތްތަކަށް އިހުތިރާމު އަދާކުރުމުގެ ގޮތުން، އަދި ރައްޔިތުންނަށް ހިދުމަތް ކުރުމުގައި އިހްލާސްތެރިވުމަށާއި އަދި ކޮމިޓީގެ މަސައްކަތްތައް ރަނގަޅަށް ކުރިއަށް ގެންދިއުމަށް ވަރަށްވެސް މުހިންމު ކަމެކެވެ. </li>
</ol>

<h3>ބައްދަލުވުންތަކުގައި އަމަލުކުރަންވީ ގޮތް</h3>

<ol start="6">
<li>ކޮމިޓީގެ ބައްދަލުވުންތަކަކީ މަޖިލީހުގެ ރަސްމީ ބައްދަލުވުމެއްކަން ދަނެ، އެއާއެއްގޮތަށް މެމްބަރުންގެ އަހުލާގު ހިފަހައްޓަންވާނެއެވެ. ނަމަވެސް މަޖިލީހުގެ އާންމު ޖަލްސާތަކުގައި އާންމުކޮށް ބޭނުންކުރާ ބަހުރުވައަށްވުރެ ނުރަސްމީކޮށް ވާހަކަދެއްކުމަކުން މައްސަލައެއްނެތެވެ. މެމްބަރުން އެކަކު އަނެކަކާ މުހާތަބުކުރުމުގައި އިހުތިރާމު އަދާކުރަންވާނެއެވެ. ނަމަވެސް އެހެން މެމްބަރަކާ މުހާތަބުކުރުމުގައި ނަމުގެ ކުރިއަށް އިއްޒަތްތެރި މެމްބަރު، ނުވަތަ ހުރިހާ ބަހެއް މުގައްރިރަށް އަމާޒުކުރުން މަޖުބޫރެއްނޫނެވެ. </li>
<li>ކޮމިޓީގެ ބައްދަލުވުންތަކަށް ހާޒިރުވާއިރު، ހުރިހާ މެމްބަރުންވެސް މަޖިލީހުގެ އާންމު ޖަލްސާތަކާ އެއްފަދައިން، ތުރުކުރައްވަންވާނީ ރަސްމީ ހެދުމެވެ. (މީގެ މާނައަކީ ފިރިހެން ބޭފުޅުން ގަމީހާއި ޓައި، އަދި އަންހެން ބޭފުޅުން ނިވާކަން ބޮޑު ހެދުމެވެ). މިއީ ބަޔާން ދިނުމަށް ހާޒިރުކުރެވޭ އާންމު ރައްޔިތުންނަށްވެސް ބައްދަލުވުމަކީ މަޖިލީހުގެ ރަސްމީ ބައްދަލުވުމެއްކަން ދޭހަކޮށްދިނުމެވެ. </li>
</ol>

<h3>ހެކިބަސްދޭ ފަރާތްތަކަށް އިހުތިރާމުކުރުން </h3>

<ol start="8">
<li>މަޖިލީހުގެ އިހުތިރާމާއި ގަދަރު ދެމެހެއްޓުމަށްޓަކައި ބަޔާން ދިނުމަށް ހާޒިރުކުރެވޭ ފަރާތްތަކަށް މެމްބަރުން އިހުތިރާމު އަދާކުރަންވާނެއެވެ. ބަޔާންދޭ ފަރާތްތަކާއެކު އިހުތިރާމާއެކު މުހާތަބުކުރުމަކީ ފުރިހަމަ އަދި ބޭނުންތެރި ބަޔާން ހޯދުމަށް އެހީތެރިވެދޭނެ ކަމެކެވެ. މިގޮތުން ލިބޭ ހެއްކަކީ އެކަށީގެންވާ ހެއްކެއްނޫން ކަމަށް ފެންނަނަމަ، އެކަން ކޮމިޓީގެ ރިޕޯޓުގައި ސާފުކޮށް ފާހަގަކުރަންވާނެއެވެ. ނަމަވެސް ބަޔާންހޯދުމުގެ މަރުހަލާގައި މިފަދަ ކަންބޮޑުވުންތައް ފާޅުކޮށްގެންނުވާނެއެވެ. </li>
</ol>

<h3>ޖިންސީ ހަމަހަމަކަމަށް ސަމާލުކަންދިނުން</h3>

<ol start="9">
<li>ކޮމިޓީގެ މަސައްކަތްތައް ކުރުމުގައި އަންހެނުންގެ (އަދި މައިނޯރިޓީޒް) ހައްގުތަކަށް ފަރުވާ ބަހައްޓަންވާނެއެވެ. މީގެ މާނައަކީ ކޮމިޓީގެ ޕްރޮގްރާމް ކަނޑައެޅުމުގައި ޖިންސީ ހަމަހަމަކަމާގުޅޭ ކަންކަމަށް ރިއާޔަތްކޮށް، އަދި ސިޔާސަތުތައް ބައްޓަންކުރުމުގައި އޭގެ ސަބަބުން ޖިންސީ ހަމަހަމަކަމަށް ކޮށްފާނެ އަސަރުތައް ފުރިހަމައަށް ދިރާސާކޮށް، އަދި ބަޔާންދިނުމުގައިވެސް އަންހެނުންނާއި ފިރިހެނުން ހަމަހަމަކުރުމެވެ. </li>
</ol>

<h3>ހާމަކުރުމާއި ސިއްރު ހިފެހެއްޓުން</h3>

<ol start="10">
<li>އާންމު ހާލަތްތަކުގައި ކޮމިޓީތަކުގެ ބައްދަލުވުންތައް އާންމުންނަށާއި މީޑިއާތަކަށް ހުޅުވާލަންވާނެއެވެ. މިއީ ހާމަކަންބޮޑު ގޮތަކަށް ގައުމު ހިންގުމުގެ ބޭނުމަށް މުހިންމުކަމެކެވެ. ނަމަވެސް އަމަންއަމާންކަމާއި ގައުމީ ސަލާމަތަށްޓަކައި ކޮމިޓީގެ މަސައްކަތް ސިއްރުކުރަންޖެހޭފަދަ ހާލަތްތަކުގައި ސިއްރުކުރުމަކީ ކޮމިޓީގެ އިހުތިޔާރުގައިވާ ކަމެކެވެ. ސިއްރު ބައްދަލުވުންތަކުގައި ދެވޭ ބަޔާންތަކާއި ހެކިބަސް އެހެން އެއްވެސް ފަރާތަކަށް ހާމަކޮށްގެންނުވާނެއެވެ. އަދި ކޮމިޓީގެ އައުލަބިއްޔަތުން ހާމަކުރުމަށް ނިންމައި ހާލަތްތަކުގައި ފިޔަވާ، ކޮމިޓީ ރިޕޯޓުތަކުގައިވާ މައުލޫމާތުވެސް ހާމަކޮށްގެންނުވާނެއެވެ. </li>
</ol>

<h3>މަސްލަހަތު ފުށުއެރުން</h3>

<ol start="11">
<li>ކޮމިޓީގެ މަސައްކަތްތައް ކުރިއަށް ގެންދިއުމުގައި މަސްހަލަތު ފުށުއަރާފާނެ، ނުވަތަ ފުށުއަރާކަމެއްކަމަށް ބެލެވިދާނެ ކޮންމެ ކަމަކުން ދުރުވުމަށް ކޮމިޓީގެ މެމްބަރުން ސަމާލުކަންދޭންވާނެއެވެ. </li>
<li>ކޮމިޓީގެ ފުރަތަމަ ބައްދަލުވުމުގައި ކަމާބެހޭ ހުރިހާ މަސްލަހަތުތަކެއް (މާލީ އަދި އެނޫނަސް) ހާމަކުރަންވާނެއެވެ. އަދި ފަހުން ބޭއްވޭ ބައްދަލުވުމެއްގައި ނަމަވެސް، އެބައްދަލުވުމަކާގުޅޭ ކަމެއްގައި މަސްލަހަތު ފުށޫއަރާ ކަމެއްވާނަމަ، ބަޔާންދޭ ފަރާތްތަކާއި އާންމު ރައްޔިތުންނަށް ސާފުވާނެހެން، އެކަން ލަސްނުކޮށް ހާމަކުރަންވާނެއެވެ. މިއީ ހާމަކަން އިތުރުކުރުމަށާއި މެމްބަރުންނާމެދު ކުރެވިދާނެ ތުހުމަތަކުން ބަރީއަވުމަށް ކުރުން މުހިންމު ކަންކަމެވެ.</li>
<li>ތަހުގީގުކުރެވޭ މައްސަލައަކާމެދު ސީދާ މާލީ ނުވަތަ ޒާތީ މަސްލަހަތެއްވާނަމަ، އެކަމާގުޅޭ ގޮތުން ބަޔާންދޭ ފަރާތްތަކާ ސުވާލުކުރުމުގައި އަދި ކޮމިޓީގެ ރިޕޯޓުގެ ބަހުސްގައިވެސް ބައިވެރިވެގެން ނުވާނެއެވެ. މިސާލަކަށް، މެމްބަރެއްގެ އާއިލާގެ މެމްބަރެއް ނުވަތަ ދަންނަ ގާތް ފަރާތެއް މަގާމަކަށް އައްޔަންކުރުމާމެދު ކޮމިޓީގައި ކުރެވޭ އެއްވެސް މަސައްކަތެއްގައި އެމެމްބަރަކު ބައިވެރިވެގެން ނުވާނެއެވެ. ސަބަބަކީ އެކަމުގެ ސަބަބުން ވަކިފަރާތަކަށް ބުރަނުވެ މަސައްކަތްކުރުމަށް ކޮމިޓީގެ އިހުލާސްތެރިކަމާމެދު ސުވާލު އުފެދޭނެތީއެވެ.</li>
</ol>

