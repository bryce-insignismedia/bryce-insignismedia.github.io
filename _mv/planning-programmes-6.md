---
title: ރިޕޯޓުތަކަށް އެއްބަސްވުން، ޝާއިއުކުރުން އަދި ފޮލޯ އަޕް
subtitle: 
tags: 
author: bryce
---

<h3>ރިޕޯޓުތަކާމެދު އެއްބަސްވުން</h3>

<ol>
<li>ކޮމިޓީ ރިޕޯޓުތައް އާންމުކޮށް އެކުލަވާލަނީ މުގައްރިރުގެ ނަމުގައި އިދާރީ މުވައްޒަފެކެވެ. މުގައްރިރުގެ އަމާޒަކަށްވާނީ ކޮމިޓީއިން އެއްބަސްވާ ނިންމުން ރިޕޯޓުތަކުގައި ހިމެނުމަށެވެ. ނުވަތަ ހިޔާލު ތަފާތުވުން ހުރިނަމަ ގިނަ މެމްބަރުން އިއްތިފާގުވާ ގޮތެއް ހިމެނުމަށެވެ. </li>
<li>ރިޕޯޓު އެކުލަވާލުމުގެ ކުރިން ކޮމިޓީގެ ބައްދަލުވުމެއް ބާއްވާ، ކޮމިޓީގެ ނިންމުންތަކާއި ލަފައާއި އިރުޝާދުތަކާމެދު މަޝްވަރާކުރުން ބޭނުންތެރިކަމަކަށް ވެދާނެއެވެ. ކޮމިޓީގެ އިދާރީ މުވައްޒަފު މިބައްދަލުވުމުގައި ބޭނުންކުރުމަށް ރިޕޯޓުގެ މައިގަނޑު ސުރުހީތައް ހިމެނޭ ލިޔުމެއް އެކުލަވާލައި، ރިޕޯޓުގައި ހިމަނާނެ ކަންކަމާއި، ކޮމިޓީގެ ނިންމުންތަކާއި އެޅިދާނެ އިތުރު ފިޔަވަޅުތައް ފާހަގަކޮށް ލިޔުމެއް ތައްޔާރުކުރެވިދާނެއެވެ. </li>
<li>އާންމު ގޮތެއްގައި އެންމެ ރަނގަޅު އަދި ބޭނުންތެރި ރިޕޯޓުތަކަކީ އެހާ ދިގުނޫން އަދި ކުރު ހުލާސާއެއްގެ ފެށުމުގައި ހިމެނޭ ރިޕޯޓުތަކެވެ. އަދި އެންމެ އިތުބާރުހިފޭ ރިޕޯޓުތަކަކީ ލިބިފައިވާ ހެކީގެ މައްޗަށް ބިނާކޮށް، ސާފު އަދި ވަކި އަމާޒަކަށް ނިސްބަތްކޮށް އެއަމާޒަކަށް ވާސިލްވެވޭފަދަ ލަފާ އޭގައި ހިމެނޭ ރިޕޯޓުތަކެވެ. އަދި އެންމެ ބުރަދަން އެކުލެވޭ ރިޕޯޓުތަކަކީ އޭގައި ހިމަނާފައިވާ ލަފައާމެދު ހުރިހާ މެމްބަރުންގެ އައުލަބިއްޔަތުން އެއްބަސްވެގެން ތައްޔާރުކުރެވޭ ރިޕޯޓުތަކެވެ. </li>
<li>ކޮމިޓީގެ މަޝްވަރާއަކާނުލާ ރިޕޯޓު ނިންމައި ޝާއިއުކުރުމުގެ ބާރު ކޮމިޓީއިން އެކޮމިޓީއެއްގެ މުގައްރިރަށް ދެވިދާނެއެވެ. ނަމަވެސް އެމައްސަލައަކީ އެއްވެސް ވަރަކަށް ދެބަސްވުން އުފެދުން އެކަށީގެންވާ މައްސަލައެއްކަމުގައިވާނަމަ. ކޮމިޓީގެ ހުރިހާ މެމްބަރުން ރިޕޯޓު ކިޔައި، އޭގައި ހިމެނޭ ކަންކަމަށް އެއްބަސްވުން މުހިންމެވެ. ކޮމިޓީގެ މެމްބަރުންނަށް ރިޕޯޓަށް ގެނައުމަށް ބޭނުންވާ އިސްލާހު ހުށަހެޅޭނެއެވެ. އަދި އިދާރީ މުވައްޒަފަށް މިކަމުގައި އެހީތެރިވެވޭނެއެވެ. އާންމު އުސޫލެއްގެ ގޮތުން އަމަލުކުރާ ގޮތަކީ ކޮމިޓީތަކުން ރިޕޯޓުގެ ފުރަތަމަ ޑްރާފްޓާބެހޭ ގޮތުން ނުރަސްމީކޮށް މަޝްވަރާކޮށް، އެއަށް އިސްލާހު ހުށަހަޅައި، އޭގެ ފަހުން ރަސްމީކޮށް ރިޕޯޓު ނިންމުމެވެ. ނަމަވެސް މެމްބަރުން ބޭނުންނަމަ، އިސްލާހުތައް ރަސްމީކޮށް ހުށަހެޅިދާނެއެވެ. އަދި މިގޮތަށް ހުށަހެޅޭ އިސްލާހުތައް ފާސްވިޔަސް ނުވިޔަސް، ކޮމިޓީގެ ޔައުމިއްޔާގައި ހިމެނޭނެއެވެ.</li>
</ol>

<h3>ރިޕޯޓު ޝާއިއުކުރުން </h3>

<ol start="5">
<li>ރިޕޯޓު އެއްބަސްކުރުމަށްފަހު މަޖިލީހުގެ އިދާރާއިން ރިޕޯޓު ޝާއިއުކުރުމަށް ތައްޔާރުކޮށް، މުގައްރިރު ކޮމިޓީ ރިޕޯޓު މަޖިލިހަށް ހުށަހެޅުމަށް މަދުވެގެން 3 ދުވަސް ކުރިން އެޖެންޑާކުރާނެއެވެ. ކަނޑައެޅިފައިވާ ދުވަހު ރިޕޯޓު ހުށަހެޅުމަށް މަޖިލިހުގެ ރައީސް މުގައްރިރަށް ގޮވާލާނެއެވެ. އަދި ގިނަވެގެން ގަޑިއިރެއް ހަމަވަންދެން ކޮމިޓީގެ އެހެން މެމްބަރުންނަށް ވާހަކަދެއްކުމުގެ ފުރުސަތު ލިބޭނެއެވެ. </li>
<li>ކޮމިޓީގެ ނިންމުންތައް އާންމުންނާ ހަމައަށް ފޯރުކޮށްދޭނެ ގޮތްތައް މުރާޖައާކުރަންވާނެއެވެ. އެންމެ މުހިންމު ކަމަކީ ކަމާގުޅޭ ވީހާވެސް ގިނަ ބަޔަކު ކޮމިޓީގެ ރިޕޯޓު ކިޔުމުގެ ފުރުސަތު ދިނުމެވެ. </li>
<li>އާންމު ގޮތެއްގައި ކޮމިޓީގެ މައިގަނޑު ހޯދުންތަކާއި، ކޮމިޓިގެ ލަފާ، އަދި މުގައްރިރުގެ ބަސް ހިމެނޭ ގޮތަށް ނޫސްބަޔާނެއް ޝާއިއުކުރުވެއެވެ. ކޮމިޓީގެ ރިޕޯޓާބެހޭގޮތުން މައުލޫމާތު ދިނުމަށް މުގައްރިރުގެ މީޑިއާ އިންޓަވިއު އިންތިޒާމުކުރުމާއި އަދި ހަބަރުގައި ޖެހުންފަދަ ކަންކަންވެސް ކުރެވިދާނެއެވެ. ކޮންމެ ކޮންމެ ރިޕޯޓަކީ ގައުމީ ފެންވަރުގެ މީޑިއާގެ ޝައުގުވެރިކަން ހުންނާނެ ރިޕޯޓަކަށް ނުވެދާނެއެވެ. އެފަދަ ހާލަތްތަކުގައި އެންމެ އެކަށީގެންވާ ގޮތަކަށް މީޑިއާގެ ބޭނުންކުރަން ސަމާލުކަންދޭންވާނެއެވެ. ހަމައެހެންމެ ޖަމިއްޔާ ޖަމާއަތްތަކުގެ ޒަރީއާއިން ރިޕޯޓާގުޅޭ މައުލޫމާތު ކަމާގުޅޭ ފަރާތްތަކަށް ފޯރުކޮށްދީ، ސަރުކާރުން ހަރުދަނާ ފިޔަވަޅުއެޅުމަށް ބާރުއެޅިދާނެއެވެ. </li>
</ol>

<h3>ފޮލޯ އަޕް</h3>

<ol start="8">
<li>ރިޕޯޓު ޝާއިއުކުރެވުން މަސައްކަތް ނިމުނީ ކަމަށް ދެކިގެން ނުވާނެއެވެ. </li>
<li>ސަރުކާރުގެ ފަރާތުން ކޮމިޓީގެ ރިޕޯޓުތަކަށް ޖަވާބުދޭން މަޖުބޫރުނޫން ކަމުގައިވިޔަސް، ކޮމިޓީއިން އަރުވާ ލަފާ ތަންފީޒުކުރުމަށް ބާރުއެޅުމަށް މިނިސްޓަރުންނަށް ގުޅައި، ރިޕޯޓުގައިވާ ކަންކަމަށް ޖަވާބުދިނުމަށް އެދުމަކީ ކޮމިޓީގެ އިހުތިޔާރުގައިވާ ކަމެކެވެ. </li>
<li>ދުރުރާސްތާގައި، ހާއްސަކޮށް ސަރުކާރުގެ ފަރާތުން ކޮމިޓީގެ ލަފާ ބަލައިގެންފައިވާނަމަ، ކޮމިޓީގެ ލަފައާ އެއްގޮތަށް އަމަލުކުރޭތޯ އަދި ހާސިލުކުރެވިފައިވަނީ ކިހާ މިންވަރަކަށްތޯ މޮނިޓަރކުރެވިދާނެއެވެ. އެއިދާރާއަކުން އަހަރެއް ދެއަހަރެއް ފަހުން ޕްރޮގްރެސް ރިޕޯޓެއް ހުށަހެޅުމަށް ނުވަތަ ކޮމިޓީއިން ކުރު ފޮލޯ އަޕް ތަހުގީގެއް ހިންގިދާނެއެވެ. މިމަސައްކަތަކީވެސް ވަގުތާއި ވަސީލަތްތައް ބޭނުންވާނެ ކަންކަމަށްވުމާއެކު، ހަމައެކަނި އެންމެ މުހިންމު ކޮމިޓީ ރިޕޯޓުތަކާގުޅޭ ތަފްސީލު ފޮލޯއަޕް ކުރިއަށްގެންދިއުމަށް ނިންމިދާނެއެވެ. </li>
</ol>
