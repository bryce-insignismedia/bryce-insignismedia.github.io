---
title: Evidence Gathering
subtitle: Understanding how to use the committee guidance for the Maldives Parliament
tags: 
author: bryce
---

<h2>ޒިޔާރަތްކުރުން / ނުރަސްމީ ގޮތުން ބަޔާން ހޯދުން</h2>

<ol>
<li>ލިޔުމުން ހުށަހަޅާ ބަޔާންތައް ލިބުމުގެ ކުރިން އަދި ރަސްމީ ބަޔާން ނެގުމުގެ ކުރިން، ނުރަސްމީ ގޮތުން މައުލޫމާތު ހޯދުމުގެ މަސައްކަތްތައް ކޮމިޓީއަށް ކުރެވިދާނެއެވެ. މިސާލަކަށް: </li>
</ol>
<ul>
<li>ތަހުގީގުކުރެވޭ ކަމަކާގުޅޭގޮތުން މިހާތަނަށް ކުރެވިފައިވާ ދިރާސާތައް މުރާޖައާކުރުމުގެ މަސައްކަތް ހަވާލުކުރުން</li>
<li>ސަރުކާރުގެ އިދާރާތަކާއި ބޭރުގެ މާހިރުންގެ ފަރާތުން ނުރަސްމީގޮތުން މައުލޫމާތު ހޯދުން</li>
<li>ކަމާގުޅުންހުރި ތަންތަނަށް ރާއްޖެއާއި ރާއްޖޭން ބޭރުގެ ތަންތަނަށް ކޮމިޓީގެ ދަތުރުތައް ކުރުން</li>
<li>އެމެމްބަރެއްގެ ދާއިރާއަށް ވަކިވަކި މެމްބަރުން ދަތުރު ދުރުން</li>
<li>ހިދުމަތް ހޯދާ ފަރާތްތަކާއި ކަމާގުޅޭ އެހެނިހެން އާންމު ރައްޔިތުންނާއެކު ނުރަސްމީ ބައްދަލުވުންތައް ބޭއްވުން</li>
<li>މަޖިލިސް ވެބްސައިޓްގައި ނުވަތަ އެހެން އިދާރާއެއް މެދުވެރިކޮށް އޮންލައިން ސަރވޭ އެއް ނުވަތަ ވެބްފޯރަމްއެއް ބޭއްވުން</li>
</ul>

<h2>ބަޔާންދޭ ފަރާތްތައް އަދި ބަޔާންނެގުން</h2>

<ol start="2">
<li>ކޮމިޓީތަކުގެ ނިންމުންތައް މުޅިންހެން ލިޔުމުން ދީފައިވާ ބަޔާންތަކުގެ މައްޗަށް ބިނާވާގޮތަށް އެކުލަވާވިދާނެއެއވެ. ނަމަވެސް އާންމު ގޮތެއްގައި މިފަދަ ނިންމުންތައް ނިންމަނީ އެކިއެކި ރަސްމީ އަޑުއެހުންތަކާއި އަނގަބަހުން ބަޔާން ހޯދުމުގެ ގޮތުން ސެޝަންތަކަށްފަހުގައެވެ. އެގޮތުން ބޭއްވޭ ސެޝަންތަކުގެ އަދަދު ބިނާވަނީ މައްސަލައިގެ ކުޑަބޮޑުމިނާއި ކަނޑައެޅިފައިވާ ވަގުތުގެ މައްޗަށެވެ. </li>
<li>ދިގުމުއްދަތަކަށް ދެމިގެންދާ ތަހުގީގުތައް ކަމާގުޅޭ ސަރުކާރުގެ ނުވަތަ ދައުލަތުގެ އިދާރާއެއްގެ ފަރާތުން ލިބޭ ބަޔާންތަކުން ފަށައި، ކަމާގުޅޭ ވަޒީރުގެ ފަރާތުން ހޯދާ ބަޔާނަކުން ނިންމިދާނެއެވެ. އެގޮތުން އެހެން ފަރާތްތަކުގެ ބަޔާންތަކުން ލިބިފައިވާ މައުލޫމާތާބެހޭ ގޮތުން ވަޒީރުގެ ބަސް ހޯދައި، އެއަށް ވަޒީރުގެ ޖަވާބުދިނުމުގެ ފުރުސަތު ދެވޭނެއެވެ. ދެމެދުގައި ތައުލީމީ އިދާރާތަކާއި، ޖަމިއްޔާ ޖަމާއަތްތަކާއި، ފަންނީ މާހިރުން އަދި އާންމު ރައްޔިތުންގެ ފަރާތުން ބަޔާން ނެގިދާނެއެވެ. </li>
<li>އަނގަ ބަހުން ބަޔާން ދޭނެ ފަރާތްތައް ހިޔާރުކުރުމުގައި ކޮމިޓީތަކުން ދެ ޖިންސުގެ ހަމަހަމަކަމަށް ސަމާލުކަންދޭންވާނެއެވެ. ބައެއް ހާލަތްތަކުގައި ބަޔާންދޭ ފަރާތްތައް ހޮވާނީ ކޮމިޓީއަކުން ނޫން ކަމުގައިވިޔަސް، ބަޔާންދޭ އިދާރާތުން ދެޖިންސުގެ ފަރާތްތައް ހިމެނޭ ގޮތަށް ބަޔާންދޭ ފަރާތްތައް ހޮވުމަށް ކޮމިޓީއިން އިލްތިމާސްކުރެވިދާނެއެވެ. ހަމައެހެންމެ ކޮންމެ ފަހަރަކު އެތަނެއްގެ އެންމެ އިސްވެރިޔާގެ ފަރާތުން ބަޔާންހޯދުމުގެ ބަދަލުގައި، އެތަނެއްގެ ދުވަހުން ދުވަހުގެ މަސައްކަތްތަކުގެ ތަޖުރިބާހުރި ޖޫނިއަރ މުވައްޒަފުންގެ ފަރާތުން ބަޔާން ހޯދުން ބޭނުންތެރިކަމަކަށް ވެދާނެއެވެ. މިގޮތަށް ތަފާތު ގިންތިތަކުގެ ފުށުން ބަޔާން ނެގުމުން ކޮމިޓީގެ މަސައްކަތް ޝައުގުވެރިވެފައި ބަޔާންތައް އިތުރަށް ފުރިހަމަވެގެންދާނެއެވެ. </li>
<li>ބަޔާން ނެގުމުގެ ސެޝަންތައް އާންމު ގޮތެއްގައި ހިނގާނީ މަޖިލިހުގައެވެ. ރަސްމީ ބަޔާންތައް ރާއްޖެއާއި ރާއްޖެއިން ބޭރަށް ކުރާ ދަތުރެއްގައި ނުވަތަ އެހެން ތަނެއްގައިވެސް ނެގިދާނެއެވެ. ނަމަވެސް މަޖިލިހުން ބޭރުގައި ބޭއްވުމަށް އެންމެ އެކަށީގެންވަނީ ނުރަސްމީ ބައްދަލުވުންތަކެވެ. </li>
<li>އިނގިރޭސިވިލާތުގެ ގާނޫނު ހަދާ މަޖިލީހުގެ ކޮމިޓީތަކުގެ ތަހުގީގުތަކާގުޅޭ ހެކިބަސް އަދި ބަޔާން ނެގުމުގެ ކުރިން، މެމްބަރުންގެ މެދުގައި ކުރު ނުރަސްމީ ބައްދަލުވުމެއް ބާއްވައެވެ. މި ބައްދަލުވުމުގައި ސުވާލުކުރުމުގައި ކަންކުރާނެ ގޮތާއި ވަކިވަކި މެމްބަރުން ކުރާނީ ކޮން ސުވާލުތަކެއްކަމާ ބެހޭގޮތުން މަޝްވަރާކުރެވެއެވެ. ހަމައެހެންމެ އާންމު އުސޫލެއްގެ ގޮތުން ކޮމިޓީގެ މުވައްޒަފުން ތަހުގީގުން ފާހަގަވި ހެކިތަކުގެ ހުލާސާއަކާއި ކުރެވިދާނެ ސުވާލުތައް މެމްބަރުންނަށް ފާހަގަކޮށްދެއެވެ. މީގެ ސަބަބުން މެމްބަރުންނަށް ލިބެންޖެހޭ މައުލޫމާތު ފޯރުކޮށްދީ، ބަޔާން ނެގުމަށް ބޭއްވޭ ބައްދަލުވުން ކުރިއަށްދާނެ އޮނިގަނޑު ސާފުވެގެންދެއެވެ. ބައްދަލުވުމުގައި މެމްބަރުން ބޭނުން ސުވާލެއް ކުރުމުގެ ފުރުސަތު އޮތް ކަމުގައިވީނަމަވެސް ގިނަ ފަހަރު ސުވާލުކުރާނީ ބައްދަލުވުމުގެ ކުރިން ކަނޑައަޅާ ގޮތާ އެއްގޮތަށެވެ. </li>
<li>އަނގަބަހުން ބަޔާން ނެގުމުގެ ސެޝަނެއް ފަށާއިރު ކޮމިޓީގެ މުގައްރިރު އެސެޝަންގައި ހާޒިރުވެތިބި ހުރިހާ ފަރާތްތަކަށް ބައްދަލުވުމުގެ މަގްސަދާއި ކުރިއަށްދާނެ ގޮތް ސާފުކޮށްދޭންވާނެއެވެ. އެހެން މެމްބަރުން ބަހެއް ބުނަން ބޭނުންނަމަ މުގައްރިރުގެ އިޒުން ހޯދަންވާނެއެވެ. އަދި ސެޝަން ހިނގަމުންދާއިރު ކަމެއް ފާހަގަކުރަން އެދޭނަމަ، ކޮމިޓީއަށް ދަތިނުވާނެހެން، މިސާލަކަށް ނޯޓެއްގައި ލިޔެގެން، މުގައްރިރުގެ ސަމާލުކަމަށް އެކަން ގެނެވިދާނެއެވެ. </li>
<li>ބަޔާން ނެގުމުގައި އެންމެ އެކަށީގެންވަނީ ކޮމިޓީ މެމްބަރުންގެ ހިޔާލުފާޅުކުރުމަށް ލިބޭ ފުރުސަތެއްގެ ބަދަލުގައި ސާފުސީދާކޮށް ގިނަ ސުވާލުކުރަމަށް ލިބޭ ފުރުސަތެއްގެ ގޮތުގައި ދެކިގެން އެގޮތަށް އަމަލުކުރުމެވެ. ސުވާލުތަކަށް ލިބޭ ޖަވާބުތަކުގެ ގޮތުން އެއާގުޅިގެން މެމްބަރުން އިތުރު ސުވާލުކުރުމަށް ނުވަތަ އޮޅުންފިލުވަންޖެހިދާނެއެވެ. ބަޔާންދޭ ފަރާތްތަކުގެ އަތުގައި ބޭނުންވާ މައުލޫމާތު ނެތިއްޖެނަމަ، ފަހުން ލިޔުމަކުން ބޭނުންވާ މައުލޫމާތު ހުށަހަޅަން ދައުވަތު ދެވިދާނެއެވެ. (ބަޔާންހޯދުމަށް އެކަށީގެންވާ ގޮތަށް ސުވާލުކުރުމާގުޅޭ ތަމްރީނުތައް ހޯދުން ބޭނުންތެރިކަމަކަށް ވެދާނެއެވެ). </li>
<li>ކޮމިޓީގެ މެމްބަރުން ހެކިބަސްދޭ ފަރާތްތަކާމެދު ކަންކުރަންވާނީ އިންސާފުވެރިކަމާއި އިހުތިރާމާ އެކުގައެވެ. އެއީ އެފަރާތެއްގެ އަމަލުތަކާމެދު ނުރުހުން ފާޅުކުރުން ހައްގު ހާލަތްތަކުގައި ވިޔަސްމެއެވެ. ކޮމިޓީގެ މެމްބަރުން މައްސަލަ ފުރިހަމައަށް ބެލުމުގެ ކުރިން މައްސަލައާމެދު ގޮތެއް ނިންމާފައިވާކަމަށް ފެނިގެން ނުވާނެއެވެ. އަދި ހެކިބަސްދޭ ފަރާތްތަކަށް އެފަރާތެއްގެ ބަޔާން ފުރިހަމައަށް ދިނުމުގެ ފުރުސަތު ދޭންވާނެއެވެ. ހެކިބަސްދޭ ފަރާތްތަކާމެދު ނުރުހުމާއެކު ވާހަކަދައްކައިފިނަމަ އޭގެ ސަބަބުން ބޭނުންތެރި ހެކިބަސް ލިބުމުގެ ފުރުސަތު ކުޑަވެގެންދެއެވެ.</li>
<li>ހެކިބަސްދޭ ފަރާތަކީ އާންމު ރައްޔިތެއް ކަމުގައިވާނަމަ، ހާއްސަކޮށް ޒުވާނުންނާއި އެބައެއްގެ ބަސްއިއްވުމުގެ ބާރުދެރަ ފަރާތްތަކަށް (މާޖިނަލައިޒްޑް ގްރޫޕްސް) ސަމާލުވެ، އެފަރާތްތަކަށް ފަސޭހަވާނެގޮތަކަށް ބަލައި، ބައްދަލުވުން ކުރިއަށްދާ ގޮތަ ބަދަލުކުރެވިދާނެއެވެ. ކޮމިޓީތަކަށް ޒުވާން އަދި ރައްކާތެރިކަން ބޭނުންވާފަދަ ފަރާތްތައް ހާޒިރުކުރާނަމަ، ކޮމިޓީއިން އެފަރާތްތަކުގެ ސަލާމަތާއި ރައްކާތެރިކަން ކަށަވަރުކުރުމުގެ ޒިންމާ ނަގަންވާނެއެވެ.</li>
</ol>


