---
title: Scrutiny, Government Accountability & Appointments
subtitle: Understanding how to use the committee guidance for the Maldives Parliament
tags: 
author: bryce
---

<h2>ގާނޫނު ދިރާސާކުރުން </h2>


<ol>
<li>ބިލުތަކުގެ ދެވަނަ ކިޔުމުގައި އާންމު ބަހުސަށްފަހު ތަފްސީލުކޮށް ދިރާސާކުރުމަށް ބިލުތައް ކޮމިޓީއަށް ފޮނުވާނެއެވެ. މަޖިލީހުގެ ގަވާއިދުގައިވާ ގޮތުގެ މަތިން ބިލުތައް ދިރާސާކުރުމުގައި ކޮމިޓީތަކުން އަންނަނިވި ކަންކަން ކުރެވިދާނެއެވެ: </li>
</ol>
<ul>
<li>ހުށަހެޅިފައިވާ ބިލު ދައުލަތުގެ އިދާރާތަކާއި، އަމިއްލަ ފަރުދުން އަދި ޖަމިއްޔާ ޖަމާއަތްތަކުގެ ހިޔާލުތަކަށް ހުޅުވާލުން </li>
<li>ހުށަހެޅިފައިވާ ބިލާ ގުޅޭ މައުލޫމާތު ހޯދުމަށް ސްޓޭކްހޯލްޑަރުންނަށް ދައުވަތު ދިނުން </li>
<li>ބިލަށް ގެންނަންޖެހޭ އިސްލާހުތަކާއި ބަދަލުތައް ގެނައުން </li>
<li>ބިލާ ގުޅޭގޮތުން އެއްބަސްވުމަކަށް އާދެވުމުން އެއާގުޅޭ ރިޕޯޓެއް ތައްޔާރުކޮށް އަނބުރާ މަޖިލިހަށް ފޮނުވުން</li>
</ul>

<ol start="2">
<li>ބިލުތަކާމެދު ހިޔާލުހޯދުމަށް ހުޅުވާލުމަށް އެންމެ އެކަށީގެންވާ ގޮތަކީ ކޮބައިކަމާއި ކިހާ މުއްދަތަކަށްކަން ކަނޑައަޅާނީ ކޮމިޓީއިންނެވެ. ހިޔާލުހޯދުމަށާއި ހަރުދަނާ ގޮތަކަށް ސްޓޭކްހޯލްޑަރުންނާއި އާންމުންގެ ހިޔާލު ހޯދުމަށް ފުރުސަތުދިނުމުގެ ގޮތުން އެކަށީގެންވާވަރަށް ވަގުތު ދިނުމަކީ އެންމެ ރަނގަޅު އުސޫލެއްކަމަށް ވެދާނެއެވެ.   </li>
<li>ލިޔުމުން ނުވަތަ އަނގަބަހުންވިޔަސް ކޮމިޓީއަށް ބަޔާން ދިނުމަށް ދައުވަތުދޭންވީ ފަރާތްތައް ކަނޑައަޅާނީ ކޮމިޓީއިންނެވެ. ބަޔާންހޯދުމުގެ ގޮތުން ބާއްވާނީ ކިތައް ސެޝަންތޯ ކަނޑައަޅާނީ ބިލުގެ މުހިންމުކަމާއި، ރިޕޯޓު ތައްޔާރުކުރުމަށް ލިބިފައިވާ ވަގުތާއި އަދި ކޮމިޓީއިން ދެން ކުރަންހުރި މަސައްކަތްތަކަށް ބަލާފައެވެ. އާންމުގޮތެއްގައި ކަމާގުޅޭ ސަރުކާރުގެ އިދާރާތަކާއި އެހެނިހެން ސްޓޭކްހޯލްޑަރުންގެ ފަރާތުން ލިޔުމުން ނުވަތަ އަނގަބަހުން ކޮމިޓީއަށް ބަޔާންދިނުމަށް ދައުވަތު އަރުވައެވެ. އަދި މީގެ އިތުރުން ބައެއް ހާލަތްތަކުގައި ފަންނީ މާހިރުން އަދި ބިލުގެ ސަބަބުން އޭގެ އަސަރުކުރާނެ އެހެނިހެން ފަރާތްތަކަށްވެސް ދައުވަތުދިނުމަށް ކަނޑައެޅިދާނެއެވެ. </li>
<li>ކޮމިޓީއިން ބިލާބެހޭގޮތުން ބަޔާން ނެގުމަށްފަހު، ބިލަށް އިސްލާހުގެނައުމަށް ގެނައުމަށް ހުށަހެޅިދާނެއެވެ. </li>
<li>އިސްލާހުތަކާބެހޭގޮތުން ކުރިއާލާ އިދާރީ މުވައްޒަފަށް އެންގުމަކީ ރަނގަޅު އުސޫލެކެވެ. އޭގެ ސަބަބުން ޑްރާފްޓްކުރުމާގުޅޭގޮތުން އިރުޝާދުހޯދުމަށް ފުރުސަތު ލިބިގެންދެއެވެ. މިކަމަށް އެކަށީގެންވާ ވަގުތު ނުލިބޭނަމަ، އިސްލާހުތަކުގައި ކުށެއް ނުވަތަ އޮޅުންއަރައި ކަންކަން ހިމެނި، ހުށަހަޅައި ގާނޫނުތަކުގެ ބާރުކުޑަވެގެންދެއެވެ.</li>
</ol>

<h2>ސަރުކާރު ޖަވާބުދާރީކުރުވުން </h2>

<ol start="6">
<li>މަޖިލީހުގެ ގަވާއިދުގައިވާ ގޮތުން ސަރުކާރުގެ މަސްއޫލިއްޔަތު އަދާކުރާ މިންވަރު ބެލުމުގެ ގޮތުން، ނުވަތަ ކަމާގުޅޭ ސިޔާސަތުތަކަށް ނުވަތަ ގާނޫނުގައިވާ ގޮތަށް ރިއާޔަތްކޮށް ސަރުކާރުގެ ޕްރޮޖެކްޓްތަކާއި ޕްރޮގްރާމްތައް ކުރިއަށްދާ މިންވަރު ބެލުމަށް، ނުވަތަ ސީދާ ވަކި މައްސަލައެއް ސަރުކާރުން ކުރިއަށްގެންދަނީ ކިހިނެއްތޯ ބެލުމަށް، ކޮމިޓީގެ ބައްދަލުވުންތައް ބޭއްވިދާނެއެވެ. މީގެ ބޭނުމަކީ ކަމާގުޅޭ ސަރުކާރުގެ އިދާރާތަކުން މަސައްކަތް ކުރިއަށް ގެންދަނީ މަޖިލީހުން ގާނޫނު ފާސްކުރި ބޭނުން ހާސިލުވާގޮތަށްތޯ ބެލުމަށް، ނުވަތަ އާންމު ރައްޔިތުންގެ މަސްލަހަތާ އެއްގޮތަށްތޯ ބެލުމަށް، ނުވަތަ ދައުލަތުގެ ފައިސާގެ ބޭނުން ކުރެވެނީ އެންމެ އެދެވިގެންވާ ގޮތަށްތޯ ބެލުމަށް، އަދި ހާސިލުކުރަން ބޭނުންވާ ކަންކަން ހާސިލުކުރެވޭ ގޮތަށްތޯ ބެލުމެވެ. </li>
<li>މި މަގްސަދު ހާސިލުކުރުމަށް ކޮމިޓީއިން ތަފާތު ގޮތްގޮތަށް މަސައްކަތް ކުރެވިދާނެއެވެ: </li>
</ol>
<ul>
<li>ސަރުކާރުގެ އިދާރާތަކުގެ އަހަރީ ޕަރފޯމަންސް ރިޕޯޓު ނުވަތަ ހަރަދު ކުރުމަށް ހަމަޖެހިފައިވާ ޕްލޭނާ ގުޅޭގޮތުން ސަރުކާރުގެ ވުޒާރާތަކުގެ އިސްވެރިން އަދި/ނުވަތަ ވަޒީރާއެކު އަހަރަކު އެއްފަހަރު ބައްދަލުވުމެއް ބޭއްވުން. </li>
<li>ސަރުކާރުގެ ފަރާތުން ހިންގާ ހުރިހާ ބޮޑެތި މަޝްރޫއުތައް ހިންގުމާ ހަވާލުވެ ހުރި އިސްވެރިންނާއެކު ބައްދަލުވުން ބޭއްވުން</li>
<li>ކޮމިޓީގެ ސަމާލުކަމަށް އައިސްފައިވާ ކަންކަމާ ގުޅޭގޮތުން އޮޑިޓަރ ޖެނަރަލްގެ ލަފާ ހޯދުން </li>
</ul>

<h2>މަގާމްތަކަށް އައްޔަންކުރުމަށް ހުށަހެޅިފައިވާ ނަން ފާސްކުރުން</h2>

<ol start="8">
<li>އެކިއެކި މަގާމުތަކަށް އައްޔަންކުރުމަށް ރައީސުލްޖުމްހޫރިއްޔާ ހުށަހެޅުއްވާ ނަން ފާސްކުރުމަށް ނުވަތަ އެމަގާމުތަކަށް ހުށަހެޅިފައިވާ ފަރާތްތަކާ ގުޅޭގޮތުން ލަފާދިނުމަށް ސަރުކާރުން އެދޭ ހާލަތްތަކުގައި ލަފާދިނުމަށް ކޮމިޓީއިން ބައްދަލުވުން ބޭއްވިދާނެއެވެ. މިފަދަ ބައްދަލުވުންތަކުގެ ބޭނުމަކީ މަގާމުތަކުގެ މަސްއޫލިއްޔަތުތަކާއި ޝަރުތުތަކާ ބެހޭގޮތުން މައުލޫމާތު ހޯދުމާއި، މަގާމުތަކަށް ހުށަހެޅިފައިވާ ފަރާތްތަކުގެ ގާބިލުކަން ކަށަވަރުކުރުމެވެ. </li>
<li>މަގާމްތަކަށް މީހުން އައްޔަންކުރުމަށް ނަން ފާސްކުރުމުގައި ކޮމިޓީތަކުން ވަކި ކޮޅަކަށް ބުރަނުވެ އިންސާފުވެރިކަމާއެކު މަސައްކަތްކުރާކަން ހާމަކުރުން މުހިންމެވެ. ކޮންމެ ކެންޑިޑެޓަކަށްވެސް އިންސާފުވެރި އަޑުއެހުމެއްދީ ސުވާލުކުރުމުގައި މަގާމަށް ބޭނުންވާ ޝަރުތުތަކާއި މަސްއޫލިއްޔަތުތަކަށް ސަމާލުކަންދޭންވާނެއެވެ. ކެންޑިޑެޓަކީ މެމްބަރެއްގެ ގާތްތިމާގެ ނުވަތަ ގާތް ރައްޓެއްސެއްކަމަށްވާނަމަ، އަޑުއެހުމުގައި ބައިވެރިނުވުމަކީ ރަނގަޅު އުސޫލެކެވެ. ކޮމިޓީއިން ނަން ބަލައިނުގަތުމަށް ނިންމާނަމަ، އެގޮތަށް ނިންމި ސަބަބު ސާފުވާންވާނެއެވެ. އަދި އެސަބަބުތަކަކީ މަގާމުގެ މަސްއޫލިއްޔަތުތަކާ ގުޅޭ ސަބަބުތަކަށް ވާންވާނެއެވެ. </li>
</ol>

