---
title: މަޖިލީހުގެ ޕްރޮގްރާމްތައް ރޭވުން
subtitle:
tags: featured
author: bryce
---

<img src="../../uploads/docs-banner-6.jpg" alt="Banner" width="755" height="263">

<h3>ޕްރޮގްރާމް ރޭވުން</h3>

<ol>
<li>މަޖިލީހުގެ ގަވާއިދުގައިވާ ގޮތުން ކޮންމެ ކޮމިޓީއަކުންވެސް ސަރުކާރު ޖަވާބުދާރީކުރުވުމުގެ މަސައްކަތްތައް ކުރިއަށް ގެންދާނެ ގޮތުގެ ޕްލޭނެއް އެކުލަވާލަންވާނެއެވެ. ކޮމިޓީތަކުން މަޖިލީހުގައި ހާސިލުކުރަން ބޭނުންވާ ކަންކަން، އަދި އެކަންތަކަށް ވަގުތު ކަނޑައަޅާނެ ގޮތް މަޝްވަރާކުރުން ބޭނުންތެރިކަމަކަށް ވެދާނެއެވެ. މިގޮތަށް ޕްރޮގްރާމް ރޭވިގެން ކުރިއަށްގެންދިއުމުން ކޮމިޓީގެ ހުރިހާ މަސްއޫލިއްޔަތުތަކެއް ފުރިހަމައަށް އަދާކުރެވޭކަން ކަށަވަރުކުރަން ފަސޭހަވެގެންދާނެއެވެ. ނަމަވެސް މިގޮތަށް އެކުލަވާލާ ޕްލޭންތަކަކީ ބަދަލުކުރަން ބޭނުންޖެހިއްޖެ ހާލަތެއްގައި ބަދަލުކުރެވޭފަދަ ޕްލޭނަކަށް ވާންވާނެއެވެ. މިގޮތުން ކުއްލިއަކަށް ދިމާވާ ކަންކަމަށް ކޮމިޓީޢިން ގޮތްނިންމައި، ކުރަންހުރި މަސައްކަތްތަކުގެ ތާވަލު މުރާޖައާކުރަން ފަސޭހަވެގެންދެއެވެ. </li>
<li>މަޖިލީހުގެ ގަވާއިދުގައިވާ ގޮތުން މި މަސައްކަތު ޕްލޭން އެކުލަވާލުމުގައި ކޮމިޓީއިން އަންނަނިވި ކަންކަމަށް ރިއާޔަތްކުރަންވާނެއެވެ: </li>
</ol>
<ul>
<li>އެއް ކޮމިޓީއަށްވުރެ ގިނަ ކޮމިޓީއެއްގެ މަސައްކަތް ނުވަތަ މޭންޑޭޓް އެއްގޮތްވާ ހާލަތްތަކުގައި އެ ކޮމިޓީތައް މަސައްކަތްކުރަންވާނީ އެކުއެކީގައި، މަސައްކަތް ވިލަރެސްކޮށްގެންނެވެ. </li>
<li>އެއްގޮތް ނުވަތަ އެއްކަހަލަ މަސްއޫލިއްޔަތުތަކެއް ހަވާލުކުރެވިފައިވާ ކޮމިޓީތަކުގެ މަސައްކަތް ކުރާއިރު، އެކި ގާނޫނުތައް ދިރާސާކޮށް މުރާޖައާކޮށް، އެކި އިދާރާތަކުން ހާސިލުކޮށްފައިވާ ކަންކަން ބަލައި ދިރާސާކުރަންވާނެއެވެ. </li>
<li>އެކިއެކި ގަވާއިދުތަކާއި، ސިޔާސަތުތައް އަދި ސަރުކާރުގެ އިއުލާންތަކާއި ކޯޓުގެ އަމުރުތަކުން އެއް މާނައަށްވުރެ ގިނަ މާނަ ދޭހަވޭތޯ ބެލުމާއި، ގަވާއިދުތަކުގެ ސަބަބުން އާންމު ރައްޔިތުންނަށް އިތުރު މާލީ ބުރައެއް ނުޖެހޭތޯ އަދި އެހެންވެސް އުނިކަމެއްވޭތޯ ބަލައި މުރާޖައާކުރުން </li>
<li>ކޮމިޓީތަކުގެ މަސައްކަތްތައް ރޭވިފައިވާންވާނީ މަދުވެގެން ފަސް އަހަރުގެ މުއްދަތެއްގެ ތެރޭގައި ކޮމިޓީގެ މަސައްކަތާގުޅޭ ހުރިހާ ގާނޫނުތަކާއި، ޕްރޮގްރާމްތަކާއި، އިދާރީ މަސައްކަތްތަކާއި، ސަރުކާރުން ހާސިލުކުރެވިފައިވާ ކަންކަން ފުރިހަމައަށް ބަލައި މުރާޖައާކޮށް ނިންމޭ ގޮތަށެވެ. </li>
<li>ސަރުކާރުގެ އެކިއެކި ޕްރޮގްރާމްތަކާއި ހާސިލުކުރަން ބޭނުންވާ ކަންކަން ރޭވިގެން ކުރިއަށްދަނީ އެއްވެސް ފުށުއެރުމެއް ނެތިކަން ކަށަވަރުކުރުން. </li>
</ul>

<ol start="3">
<li>މިފަދަ މަސައްކަތުގެ ޕްލޭނެއް އެކުލަވާލުމުގެ ކުރިން، ކޮމިޓީގެ މަސައްކަތާގުޅޭ ސަރުކާރުގެ އިދާރާތަކުން ރާވާފައިވާ މަސައްކަތްތަކާގުޅޭ ރިޕޯޓެއް ހުށަހެޅުމަށް، ނުވަތަ ވުޒާރާގެ އިސް ވެރިން ނުވަތަ ވަޒީރު ކޮމިޓީއަށް ހާޒިރުކޮށް ސުވާލުކޮށްގެން އޮޅުންފިލުވުން އެދެވިގެންވެއެވެ. މިގޮތުން އޮޅުންފިލުވިދާނެ ކަންކަމުގެ ތެރޭގައި: </li>
</ol>
<ul>
<li>ކޮމިޓީއިން ދިރާސާކުރަންޖެހޭނެ ބިލުތަކެއް ނުވަތަ ގަވާއިދުތަކެއް ކުރިއަށް އޮތްތަނުގައި އައުން އެކަށީގެންވޭތޯ އަދި އެކަށީގެންވާނަމަ ކޮންއިރަކުތޯ</li>
<li>ކޮމިޓީއިން ދިރާސާކުރަންޖެހޭ މަގާމުތަކަށް މީހުން އައްޔަންކުރުން ކުރިއަށް އޮތްތަނުގައި އެކަށީގެންވޭތޯ އަދި އެކަށީގެންވާނަމަ ކޮންއިރަކުތޯ</li>
<li>އެއިދާރާއަކުން މަސްއޫލުވެރިވާ ބޮޑު ޕްރޮގްރާމެއް ކުރިއަށް ރޭވިފައިވާވޭތޯ، އަދި އެއާގުޅިގެން ކޮމިޓީއަށް އެނގުން މުހިންމު މުހިންމު ލަނޑުދަނޑިތަކެއް ވޭތޯ</li>
<li>ކުރިއަށް އޮތް ތަނުގައި ސަރުކާރުން އެއްވެސް ބޮޑު ސިޔާސަތަކާބެހޭ ގޮތުން ނިންމުމެއް ނިންމަން ރާވާފައިވޭތޯ އަދި ޝާއިއުކުރަން ގަސްތުކުރޭތޯ އަދި ކުރާނަމަ، ކޮންއިރަކުތޯ</li>
<li>ސަރުކާރުން ކޮމިޓީގެ ފަރާތުން ބެލުމަށް އެދޭ މައްސަލައެއް ނުވަތަ ކަމެއްވޭތޯ، އަދި ކޮމިޓީގެ ލަފައަކަށް އެދޭ ކަމެއް ވޭތޯ (ސަރުކާރުން އެދޭހާ ގޮތަކަށް ކޮމިޓީއިން އަމަލުކުރާކަށްނުޖެހެއެވެ. ނަމަވެސް މިސުވާލުކުރުމުން ކޮމިޓީގެ ލަފާ ބަލައިގަތުމުގެ ޝައުގުވެރިކަން ހުރިނެތް މިންވަރު ދެނެގަނެވިދާނެއެވެ). </li>
</ul>

<ol start="4">
<li>ކޮމިޓީގެ ދާއިރާގައި ސަރުކާރުގެ މަސައްކަތްތައް ނިސްބަތުން ގިނަނަމަ، ކޮމިޓީގެ މަސައްކަތުގެ ތާވަލު ބިނާވެފައިވާނީ އެމަސައްކަތްތަކަށެވެ. އަދި ކޮމިޓީއިން އަމިއްލައަށް އިސްނަގައިގެން ދިރާސާކުރަން ބޭނުންވާ ކަންކަމަށް ދެވޭ ވަގުތު މަދުވާނެއެވެ. </li>
<li>ކޮމިޓީގެ މެމްބަރުން ކުރަންޖެހޭ އެހެން މަސައްކަތްތަކާއި މުވައްޒަފުންނާއި ވަސީލަތްތަކަށް ބަލާ، ކޮމިޓީގެ މަސައްކަތްތައް ރޭވުމުގައި އެމަސައްކަތްތަކަށް މެމްބަރުންނަށް ވަގުތުދެވޭނެ މިންވަރަށް ބަލަންވާނެއެވެ. ހާއްސަކޮށް އާންމު ރައްޔިތުންނަށް ހާމަކަން ބޮޑު ގޮތެއްގައި މަސައްކަތްކުރަން ބޭނުންކަމުގައިވާނަމަ، ކޮމިޓީއިން ތަހުގީގުކުރާ ކަންކަމާގުޅޭގޮތުން މައުލޫމާތު ހޯދުމަށާއި ރިޕޯޓު ތައްޔާރުކުރުމަށް އެކަށީގެންވާ ވަގުތު ދިނުން މުހިންމެވެ. އަދި ކުއްލިއަކަށް ދިމާވާ ކަންކަމަށް ކޮމިޓީގެ ތާވަލުން ޖާގަދިނުން މުހިންމެވެ. </li>
<li>ވަސީލަތްތައް ހުރި މިންވަރަކަށް ބަލައި، ކޮމިޓީއިން އެއް މައްސަލައަށްވުރެ ގިނަ މައްސަލަ އެއްފަހަރާ ބެލިދާނެއެވެ. މިސާލަކަށް ބޮޑު މައްސަލައަކާ އެކުގައި އެއަށްވުރެ ކުދި މައްސަލަތައް ނުވަތަ ސިންގަލް އެވިޑެންސް ސެޝަންތަކެއް ކުރިއަށްގެންދެވިދާނެއެވެ. އަދި ބޮޑެތި މައްސަލަތަކާގުޅޭ ބަޔާން ލިބެންދެން، މަގާމުތަކަށް އައްޔަނުކުރުމަށް ބޭއްވޭ އަޑުއެހުންތައް ނުވަތަ ގާނޫނު ރިދާސާކުރުމަށް ބާއްވާ ބައްދަލުވުންތައް ތާވަލުކުރެވިދާނެއެވެ.</li>
<li>ކޮމިޓީތަކުގެ މަސައްކަތުގެ ޕްލޭނާ ގުޅޭގޮތުން ކަމާގުޅޭ ސްޓޭކްހޯލްޑަރުން ނުވަތަ އާންމު ރައްޔިތުންގެ ލަފާ ހޯދިދާނެއެވެ. މިގޮތުން ކޮމިޓީގެ މަސައްކަތްތައް ހާމަކަން ބޮޑުގޮތެއްގައި ކުރިއަށް ގެންދިއުމާއި ރަނގަޅު ހިޔާލުތަކެއް ލިބުމާއެކު، ސްޓޭކްހޯލްޑަރުންނާއެކު ކުރިއަށް އޮތްތަނުގައި މަސައްކަތްކުރާއިރު ބޭނުންތެރި ގުޅުމެއް އުފެދިގެންދާނެއެވެ.</li>
</ol>
