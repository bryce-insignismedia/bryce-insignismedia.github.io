---
title: ތަހުގީގު ކުރުމާއި އަދި ތަހުގީގުތައް ފެށުން
subtitle: 
tags: featured
author: bryce
---

<h3>ތަހުގީގުތައް</h3>

<ol>
<li>މަޖިލީހުގެ ގަވާއިދުގައިވާ ގޮތުން، ސަރުކާރުގެ އިދާރާއަކުން ނުވަތަ ސިވިލް ސަރވަންޓެއް ގާނޫނާ ހިލާފަށް ކަންކޮށްފައިވާ ކަމަށް ތުހުމަތުކުރެވޭ ހާލަތްތައްފަދަ، ވަކި މައްސަލައެއް ތަހުގީގުކުރުމަށް ކޮމިޓީއިން ބައްދަލުވުން ބޭއްވިދާނެއެވެ. އަދި އެފަދަ ކަންކަން ތަކުރާރުވިޔަ ނުދިނުމަށް ކޮމިޓީއިން ގާނޫނު އެކުލަވާލެވިދާނެއެވެ. މިގޮތަށް ސިޔާސަތުތަކާގުޅޭ ކަންކަން ހިމެނޭގޮތުން، ތަފާތު އެކިއެކި މައްސަލަތަކާ ގުޅިގެން ތަހުގީގު ކުރިއަށްގެންދިއުމަށް ކޮމިޓީއިން ކަނޑައެޅިދާނެއެވެ. </li>
<li>ކޮމިޓީތަކުގެ ތަހުގީގުކުރުމުގެ މަސްއޫލިއްޔަތު ކޮމިޓީއިން ކުރިއަށް ގެންދާނީ، ފުރަތަމަ މައުލޫމާތު ހޯދައި، ބަޔާން ނެގުމަށްފަހު، ހޯދުންތައް އެކުލަވާލައި، ރިޕޯޓު ޝާއިއުކުރުން، މިފަދައިންނެވެ. ހާލަތާ އެއްގޮތަށް ތަހުގީގުތައް ތަފާތު ގޮތްގޮތަށް ކުރިއަށްގެންދެވިދާނެއެވެ. މިސާލަކަށް ރިޕޯޓަކާނުލާ ބަޔާން ނެގުމަށް އެއް ސެޝަން ބޭއްވުމުން ފެށިގެން ދިގު މުއްދަތަކަށް ދެމިގެންދާ، ރަސްމީ ގިނަ ބަޔާން ނެގުމުގެ ސެޝަންތަކާއި މައުލޫމާތު އެއްކުރުމުގެ ނުރަސްމީ ބައްދަލުވުންތަކަށްފަހު، ރިޕޯޓު ފާސްކުރުން ހިމެނޭ ގޮތަށް ހިނގާ ބޮޑެތި ތަހުގީގުތައް ހިމެނެއެވެ. މިފަދަ ދިގު މުއްދަތަކަށް ދެމިގެންދާ ބޮޑެތި ތަހުގީގުތައް ރާވައި ހިންގުމުގައި ކޮމިޓީއިން ސަމާލުކަން ދެވިދާނެ ކަންކަން ތިރީގައި ފާހަގަކުރަމެވެ. މިގޮތަށް ފާހަގަކުރެވޭ ކަންކަން ކުދި ތަހުގީގުތަކަށް ނުވަތަ ސިންގަލް ސެޝަންތަކަށްވެސް މުހިންމުވުން އެކަށީގެންވެއެވެ. </li>
</ol>


<h3>ތަހުގީގު ފެށުން</h3>

<ol start="3">
<li>ތަހުގީގު ފެށުމުގެ ކުރިން ކޮމިޓީއިން ތަހުގީގުގައި ހިމަނާނެ ބައިތަކާއި، މައިގަނޑުގޮތެއްގައި ހިމަނާނެ މައްސަލަތަކާއި، ތަހުގީގުގެ ދިގުމިނާއި މުއްދަތާމެދު އެއްބަސްވުން މުހިންމެވެ. ތަހުގީގަކީ މަޖިލީހުގެ އިރުޝާދުގެ މަތިން ކޮމިޓީއިން ކުރިއަށްގެންދާ ތަހުގީގެއްނަމަ، ކޮމިޓީއާ ހިސާބަށް އަންނައިރު މިކަންކަން މަޖިލީހުން ނިންމާފައި އޮވެދާނެއެވެ. ނަމަވެސް މަޖިލީހުން ވަކި ގޮތަކަށް ކަނޑައަޅާފައިނުވާ ހާލަތްތަކުގައި ކޮމިޓީއިން މަޝްވަރާކޮށްގެން ތަހުގީގުކުރާނެ ކަންކަމާއި ތަހުގީގު ނިންމުމަށް ވަކި މުއްދަތެއް ކަނޑައަޅަންވާނެއެވެ. މިމަރުހަލާގައި ތަފްސީލުތަކާމެދު މަޝްވަރާކޮށް ގޮތެއް ނިންމުން ލާޒިމެއް ނޫނެވެ. ސަބަބަކީ ހާލަތާ ގުޅޭގޮތަށް ކަންކަން ބަދަލުކުރުމުގެ މިނިވަންކަން އޮތުމަކީ ބޭނުންތެރިކަމަކަށް ވެދާނެތީއެވެ. ނަމަވެސް އެންމެ މަދުމިންވަރަކަށް ބަޔާންދޭ ފަރާތްތަކަށް ބަޔާން ދިނުމުގައި ހިމެނޭނެ މައިގަނޑު ކަންކަން ސާފުވާންވާނެއެވެ. </li>
<li>ވަގުތު ތަންދޭނަމަ، ތަހުގީގުގައި ހިމަނަންވީ ކަންކަމާމެދު ގޮތެއް ނިންމުމަށް ތަހުގީގު ފެށުމުގެ ކުރިން ސްޓޭކްހޯލްޑަރުން ނުވަތަ ކަމާގުޅޭ ފަންނީ މާހިރުންގެ ލަފާހޯދިދާނެއެވެ. އަދި މިކަމާ ގުޅޭގޮތުން ނުރަސްމީ ސެމިނާއެއް ނުވަތަ ވެބްފޯރަމްއެއް ބޭއްވުމަށް ވިސްނިދާނެއެވެ. </li>
<li>ތަހުގީގު ފެށުމުގެ ގޮތުން ލިޔުމުން ހެކިބަސް ހުށަހެޅުމަށް އިއުލާނުކުރުމަށް ނޫސްބަޔާނެއް ޝާއިއުކުރެވިދާނެއެވެ. އަދި ލިޔުމުން ބަޔާން ހުށަހެޅޭނެ ގޮތާއި، ހެކި ހުށަހެޅުމަށް ކަނޑައެޅިފައިވާ މުއްދަތާއި، ތަހުގީގާގުޅޭ އިތުރު މައުލޫމާތު މަޖިލިސްގެ ވެބްސައިޓުން ފަސޭހައިން ލިބެން ހުންނަންވާނެއެވެ. ބޮޑެތި މައްސަލަތަކާގުޅޭ ތަހުގީގުތަކާގުޅޭގޮތުން ހޭލުންތެރިކަން އިތުރުކުރުމަށްޓަކައި، ނޫސްވެރިންގެ ބައްދަލުވުން ނުވަތަ ސްޓޭކްހޯލްޑަރ ބައްދަލުވުމެއް އިންތިޒާމުކުރުމަށް ކޮމިޓީއިން ކަނޑައެޅިދާނެއެވެ. </li>
<li>ތަހުގީގުކުރެވޭ މައްސަލައާ ގުޅުންހުރި މުހިންމު އިދާރާތަކާއި ފަންނީ މާހިރުންނަކީ ކޮބައިކަން ދެނެގަނެ، ލިޔުމުން އެފަރާތްތަކުގެ ބަޔާން ހޯދުމަށް ދައުވަތު ދޭންވާނެއެވެ. ކަމާގުޅޭ އާންމު ރައްޔިތުންގެ ފަރާތުން ބަޔާންނެގުން ބޭނުންތެރިވާނެ ކަމަށް ބެލެވޭ ހާލަތްތަކުގައި މިފަދަ ފަރާތްތަކާ ގުޅޭނެ ގޮތްތަކާމެދުވެސް ވިސްނަންޖެހޭނެއެވެ. މިސާލަކަށް ތަހުގީގާމެދު މިފަދަ ފަރާތްތައް ހޭލުންތެރިކުރުވުމަށް ސްޓޭކްހޯލްޑަރުން އަދި އޮންލައިން ނެޓްވަރކްތަކާ ގުޅިދާނެއެވެ. </li>
<li>ތަހުގީގަކީ ހާއްސަ އެހީއަށް ބޭނުންވާ ފަރާތްތަކާގުޅޭ މައްސަލައެއްނަމަ، ކަމާގުޅޭ ފަރާތްތަކާ އެންމެ އެކަށީގެންވާ ގޮތަކަށް އެފަރާތްތަކާ ގުޅޭނެ ގޮތަކާމެދު ހާއްސަ ސަމާލުކަމެއްދޭންވާނެއެވެ. މިސާލަކަށް އެފަދަ ފަރާތްތަކަށް ފަސޭހައިން ކިޔޭގޮތަކަށް އިއުލާން ޝާއިއުކުރެވިދާނެ ނުވަތަ އިޝާރީ ބަސް ބޭނުންކޮށްގެން ވިޑިއޯއެއް ތައްޔާރުކޮށް އާންމުކުރެދާނެއެވެ. އަދި ތަހުގީގުގެ ބޭނުމަށް ދުރު ރަށްތަކުގެ ފަރާތްތައް ނުވަތަ އެނޫންވެސް އެބައެއްގެ ބަސްއިއްވުމުގެ ބާރުދެރަ ފަރާތްތަކުގެ (މާޖިނަލައިޒްޑް ގްރޫޕްސް) ބަޔާންހޯދުމަށް ބޭނުންވާ ހާލަތްތަކުގައި، އެކަމަށް ހާއްސަކޮށް އިތުރު ވަގުތު ކަނޑައަޅައި އަދި އެފަރާތްތަކާ ގުޅޭނެ ގޮތްތައް ހޯދަންވާނެއެވެ. </li>
</ol>

<h3>އާންމުކޮށް އިއުލާންކުރުން</h3>

<ol start="8">
<li>ތަހުގީގު ފެށުމުގެ ކުރިން، ތަހުގީގުގެ ހުރިހާ މަރުހަލާއެއް ހިމެނޭގޮތަށް، މެސެޖް އަމާޒުކުރަން ބޭނުންވާ ފަރާތްތައް ދެނެގަނެ އެފަރާތްތަކާ ގުޅޭނެ ގޮތްތައް ހޯދުން މުހިންމެވެ. މިސާލަކަށް މައުލޫމާތު ހޯދުމުގެ ޒިޔާރަތްތަކަކީ މީޑިއާތަކާއި އާންމު ރައްޔިތުންނަށް ތަހުގީގު އާންމުކުރުމަށް ލިބޭ ރަނގަޅު ފުރުސަތެކެވެ. އަދި ވަކިވަކި މެމްބަރުންނަށްވެސް ކޮމިޓީގެ މަސައްކަތްތަކާ ބެހޭގޮތުން މައުލޫމާތު ފޯރުކޮށްދެވިދާނެއެވެ. މިގޮތަށް އާންމުކޮށް ކޮމިޓީގެ މަސައްކަތްތައް އިއުލާންކޮށް، ހާސިލުކުރަން ބޭނުންވާ ކަންކަން ފާހަގަކުރުމުގެ ގޮތުން ކުރެވޭނެ ކަންކަން ހިމެނޭ ޕްލޭނެއް އެކުލަވައިލެވިދާނެއެވެ. </li>
</ol>

